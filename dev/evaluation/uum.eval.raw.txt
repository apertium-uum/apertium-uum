"Башла, - дэдим - башламадым,
башлавужу йылдыз доғду.
Панайана Вифлейемдэ тэна йер булмады кӧйдʼе.
Йосиф илен тʼетти чӧльдʼе, пичен илен йасла булду.
Вахыт тʼельди - Христос доғду, сарып йасла чине хойду.
Кӱн доғуштан ышхын доғду,
ышхындан йылдыз кӧрӱндӱ,
чобанлар да хорхундулар:
"Бу нас йарых бу- дэдилер.
Кӧктэн мелайиклер энди, чобанлара гӧңӱль верди:
"Бӱйӱк аллах доғду, - дэди, -, 
варың да баш уруң" ,- дэди.
Мелайиклер хонуштулар, азиз тӱркӱ йырладылар.
Кӱн доғуштан йылдыз кельди, айдавҗусу бӱльбӱль эди.
Учхун йелир, йундуз хонду, чобаллара мельэм олду, -
Вифлейемдэ Христос доғду. 
Ол бешиге эништилер, ичиндэ Христос кӧрдӱлер, севиндилер доғушуна, бу дӱнйайа келишине.
Бӱйӱгӱ - оҗа кӧрдӱ,
ортанҗысы - игит кӧрдӱ,
эң кичиги - тахтын булду,
башына пуллар кийдирди.
Не ахыллы халх эдилер,
кӧктэн, йылдыздан бильдилер,
мирон, алтын тʼетирдилер, хозу бағыш тʼетирдилер.
Ирод падышах ишитти, астʼер алып йола чыхты, йӱз он дӧрт бин бала хырды, Христозу да буламады.
Аллах оғлуну сахлады,
Ироднуң йолун бағлады.
Христос тʼетти Йегипитке, онда ӧстӱ, бӱмӱк олду, җеннет хапӱсӱн ачтырды, халхны йӱнахтан хутхарды.
